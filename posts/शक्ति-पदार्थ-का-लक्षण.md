---
title: "शक्ति-पदार्थ का लक्षण"
author: "KAULBHASKAR GURU JI"
date: "2022-10-07"
---

प्रसिद्ध शक्ति-सूत्र ग्रन्थ प्रत्यभिज्ञा-हृदय के रचयिता श्री आचार्य क्षेमराज शक्ति-पदार्थ का लक्षण कहते हैं-

चिति: स्वतन्त्रा विश्व-सिद्धि-हेतु: (प्र• ६)

तामग्नि-वर्णां तपसा ज्वलन्तीं वैरोचनीं कर्म-फलेषु जुष्टाम्। दुर्गां देवीं शरणमहं प्रपद्ये सुतरां नाशयते तम:।।

अग्नि के समान रक्त-वर्ण वाली, तप से सदैव प्रज्ज्वलित, कर्म-फल की इच्छा चाहने वाले साधकों से सदैव सेवित, वैरोचनी दुर्गा देवी के शरण जाता हूँ, जो कि अज्ञान-रूपी अन्धकार को अपने आप नष्ट कर देती हैं।

जगत की उत्पत्ति, स्थिति और संहार की सिद्धि के साथ-साथ बन्ध एवं मोक्ष पद प्रदाता अनुग्रह और तिरोधान नामक दो विशेष कृत्य चिति महाशक्ति, जो स्वतन्त्र अर्थात् किसी के(शिव के भी) अधीन नहीं, के द्वारा हीं होती है; इसलिए उसे पञ्चकृत्य-कारिणी भी कहते हैं। सारा विश्व उसी चिति महाशक्ति का हीं परिणाम है। सभी पदार्थ उसी से विकसित हो रहे हैं। सबमें उसी की सत्ता है, और सब वही है। _यह शाक्त दर्शन का अन्तिम निर्णय है_ । इस तत्त्व का साक्षात् करने के लिए उसके दश रूपों यथा दशमहाविद्या की साधना पद्धतियों का निर्माण महर्षियों ने किया है।

शक्ति-साधना में मुख्य रूप से दो क्रम माने जाते हैं-सृष्टि एवं संहार। स्थिति-क्रम सृष्टि के ही अन्तर्गत है। उक्त दशमहाविद्याओं का सृष्टि एवं संहार में अन्तर्भाव होने से दो हीं प्रकार साधना के माने जाते हैं, जिन्हे काली-कुल एवं श्री-कुल कहते हैं।

जगदम्बा के ये दश-स्वरूप बहुत हीं रहस्यमय है। इनकी गोपनीय साधना-पद्धति का परम्परा से प्राप्त शास्त्रीय ज्ञान रखने वाले साधक बहुत हीं दुर्लभ हैं। आज लोग फेसबुक, व्हाट्स एप, युटुब और सामुहिक साधना-शिविरों द्वारा ही इन दश-महाविद्याओं का ज्ञान बाँट और ले रहे हैं।
